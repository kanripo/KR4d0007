# -*- mode: mandoku-view; -*-
#+TITLE: 法藏碎金錄
#+DATE: 2015-08-24 23:42:17.884261
#+PROPERTY: ID KR4d0007
#+PROPERTY: BASEEDITION WYG    
#+PROPERTY: JUAN 卷五
<pb:KR4d0007_WYG_005-1a>¶
欽定四庫全書¶
　法藏碎金録卷五　　　　　宋　晁逈　撰¶
賔談可采予皆書之甞有一雜五品常參官與予談道¶
　引易為證云復卦次以無妄卦者盖縁返本還源方¶
　為無妄予聞之深以為然因檢周易序卦云復則無¶
　妄矣故受之以無妄又無妄卦有注云有妄之道滅¶
　無妄之道成予自思之而見暗合之理楞嚴經云妙¶
　性圎明離諸名想本來無有世界衆生因妄有生因¶
<pb:KR4d0007_WYG_005-1b>¶
　生有滅生滅名妄滅妄名真予詳之始自真性起一¶
　切情念云為此皆名妄妄情復性性乃真源自然無¶
　妄也内外之教立言明理各有歸&KR0208;者也¶
予甞讀唐書因采述孫思邈言盧齊卿未來之事予以¶
　為目見二理其一見事有前定之理其一見人有預¶
　知之理及㸔傳燈録有菩提逹摩付慧可傳法偈云¶
　吾本來兹土傳教救迷情一花開五葉結果自然成¶
　竊詳逹摩為一花下至六祖為五葉不復傳衣又是¶
<pb:KR4d0007_WYG_005-2a>¶
　前定預知之一也¶
梁氏所删止觀云明者難晦辨者難黙予因觸𩔗増語¶
　云慧者難定是三者皆妨入道學者當知¶
逹理之人所學之法舉要而言且依二法足矣一謂其¶
　動也依伽陁經四句偈首云諸惡莫作衆善奉行一¶
　謂其止也依施肩吾三住銘序云心常御氣氣與神¶
　合二法交濟乆當自知¶
古聖設教宗旨各有攸宜但以淺深不同而已聊舉其¶
<pb:KR4d0007_WYG_005-2b>¶
　一儒書所云蒙飬正晦而明渉於外事其著有迹聖¶
　之淺者也佛書所云定生慧寂而照主於内事其妙¶
　入神聖之深者也¶
道釋宗旨但其華竺之言有異也考其大畧意同耳且¶
　如莊子有云大覺者予謂釋氏菩提之義也又有云¶
　至樂者即釋氏湼槃之義也¶
一切凡夫常於四大五藴六入十二縁中輪迴汨没終¶
　而復始如循環之無窮其間行得其倫則随善受報¶
<pb:KR4d0007_WYG_005-3a>¶
　居髙勝處行失其倫則随惡受報墜諸惡趣自三界¶
　而下凡五岐路其一升諸天其四沉苦海彼聖人者¶
　有大智力特立獨行能超出之故楞嚴經云佛子住¶
　持善超諸有是也以其勇猛神妙強名大雄氏此非¶
　文言之可擬議非心識之可測度中士以降宜乎不¶
　甚信乃至有大咲者也¶
般若心經云觀自在菩薩行深般若波羅蜜多時照見¶
　五藴皆空度一切苦厄予因觸𩔗而長唯變所適擬¶
<pb:KR4d0007_WYG_005-3b>¶
　之而别立語云意無盡居士行深般若波羅蜜多時¶
　照見一真不空成一切妙德夫照見五藴皆空猶是¶
　半偈義第二義照見一真不空方是全偈義第一義¶
　凡諸上智之人必不陋今榮古¶
予觀三聖立言言無枝葉質略雄重純正明白而以理¶
　垂範於世者聊舉一端而三家之言次第彌簡儒教¶
　之書三句凡十六字孔子孝經云要君者無上非孝¶
　者無親非聖人者無法道教之書二句凡十三字老¶
<pb:KR4d0007_WYG_005-4a>¶
　子德經云罪莫大於可欲禍莫大於不知足佛教之¶
　書三句凡十三字釋伽文金剛經云如筏喻者法尚¶
　應捨何况非法噫三聖之書語直事大也如此比夫¶
　今之所作或雕篆侈靡作艶冶䡖浮之語或摘裂詭¶
　異作𤨏碎隱㣲之語自分古律而無益於理道者何¶
　如哉¶
楞嚴經云瑠璃光法王子觀世間衆生皆是妄縁風力¶
　所轉觀世動時觀身動止觀心動念諸動無二等無¶
<pb:KR4d0007_WYG_005-4b>¶
　差别此羣動性來無所從去無從至十方㣲塵顛倒¶
　衆生同一虛妄一世界内所有衆生如一噐中貯百¶
　蚊蚋啾啾亂鳴於分寸中鼓發狂閙予參詳之作是¶
　觀者誠為大觀然其大觀之性比一蚊蚋之性亦無¶
　差别故華嚴法界觀有云一塵含容空有遍盖明真¶
　性惟一不同世間法而分限量也彼法王子於虚妄¶
　中猶渉妄有分别妄自尊大之迹耳¶
予甞謂明智之士若有洞分法要却以息心為難遂廢¶
<pb:KR4d0007_WYG_005-5a>¶
　祕宻之學深可惜也昔優波笈多宿世為獼猴因學¶
　縁覺坐禪後證阿羅漢果夫䡖狂不定莫若獼猴戯¶
　學坐禪猶能成定故唐賢王維遊悟真寺詩云猛虎¶
　同三徑愁猿學四禪是也而况人為萬物之靈氣禀¶
　五行之秀志習妙道豈有不成之理乎¶
小乘執空反成空病既取空相空復為有此所謂空即¶
　是色也且據三界名為三有夫無色界有四空天列¶
　為三有之数豈非執空相而生空天乎故范曄所論¶
<pb:KR4d0007_WYG_005-5b>¶
　謂佛法為空有兼遣之宗盖不許著有著空也¶
禪師之説意多不同然而采聴咸有所益譬如藥性有¶
　𦂳慢凉煖各治一色之病善服食者當自省病受藥¶
　其餘空傳影響濫以師道自處者亦猶不曉方脉之¶
　肓醫也其理如此¶
人倫在三界之末五濁之世&KR0252;&KR0252;煩惱海中欲免煩惱¶
　無有是處譬如泅浮洪濤之内欲求無濕可乎若得¶
　遇浮嚢浮木抱之勿捨或勉力拍水而浮既濟而先¶
<pb:KR4d0007_WYG_005-6a>¶
　登於岸者不可多得¶
予讀三聖之書而能混而為一自成法要所謂殊途而¶
　同歸者也讀佛書圎覺經愛威德章中一句云寂静¶
　䡖安止此一句可以存心可以入道讀儒書周易愛¶
　乾卦中一句云剛健中正止此一句可以辟邪可以¶
　降魔予之讀書志&KR0208;如此¶
思益梵天所問經第三之首談論品云不二者終不為¶
　二雖種種分别為二然其實際無有二相予詳所云¶
<pb:KR4d0007_WYG_005-6b>¶
　二者非定謂一二三数之二盖言本體元空者有一¶
　一則同也自一起相者為二二則異也即今演説語¶
　言文字以明真性者理本歸一而語言文字種種分¶
　别離於黙然真性亦是二也¶
翰林承旨李尚書維有書垂問云神氣相主為道家之¶
　妙門物我皆如乃禪宗之極致道兄所得其在兹乎¶
　予覽之尤加珍重因而荅之曰神氣相主其殆庶㡬¶
　乎物我皆如僕病未能也¶
<pb:KR4d0007_WYG_005-7a>¶
予甞見禪師説話有語太質而甚峻者然而其理&KR0192;的¶
　并𦂳切而已其語云學禪入道之人湏得毒眼晴硬¶
　脊梁予黙而識之以為毒眼睛謂其妙見精深覷破¶
　一切空相不能為障礙如文殊之智是也硬脊梁謂¶
　其道力堅壯辦於大事克荷付嘱之重如普賢之行¶
　是也取要而言學人直湏善照了無退敗二者交相¶
　濟最為根本乆久成就名曰兩足尊¶
佛書中有云苦海苦厄藴又有云甘露門甘露味飯苦¶
<pb:KR4d0007_WYG_005-7b>¶
　有人能知甘苦之味見空實之相逹真妄之理而有¶
　所歸&KR0208;者亦不可多得¶
唐相權德輿送𤣥上人歸天竺寺序有語云師早誦大¶
　乘㣲言数萬言曉得觀門之學今則色空如一哀樂¶
　不入矣予非止愛此文而益愛此意因而自得簡要¶
　具足法門當令凡諸憂悲苦惱喜怒疑悔貪愛一切¶
　之情不可盡言者悉不入於心中惟一真性是道矣¶
　何煩多學又自智㫁茍不能然試熟思之於己何益¶
<pb:KR4d0007_WYG_005-8a>¶
今我真修引諸經㨿於一切時中息㣲細流注鞭心入¶
　理撮念而住日久功深自到覺知之處¶
庶品紛然佛教之書目之曰衆生儒教之書目之曰蒼¶
　生道教之書目之曰浮生勞生非謂䡖蔑而言之其¶
　實如此者多也¶
金剛經云離一切相則名諸佛南華真經云能體純素¶
　謂之真人學法者合此二經四句足矣何必廣求經¶
　㨿妄分教門哉¶
<pb:KR4d0007_WYG_005-8b>¶
予知觀自在菩薩度一切苦厄竺乾古先生善入無為¶
　皆以深智大力而然予與誰談哉¶
釋氏教文中有云佛名能仁仁字儒家孔子切言之矣¶
　别書中謂佛為竺乾古先生善入無為無為字道家¶
　老子切言之矣云何後人過有分别¶
天禧末予在西京判留臺日曽到魏家園見杏實爛熟¶
　自落滿地因悟物理者三焉其一見萬物勢数必有¶
　終極之時人合安時處順是也其二見果之杏實純¶
<pb:KR4d0007_WYG_005-9a>¶
　熟則味乃甘美人之杏實純熟亦如之其三見老人¶
　食杏愛其全熟者壯夫食杏愛其半熟者童子食杏¶
　方當酸澁亦以為美也人之性識生熟次第其𩔗如¶
　此¶
有一説云禪是思惟檢攝之義予以為此説最當非思¶
　惟何以得窮理盡性之智非檢攝何以致澄神定靈¶
　之切二妙相成可以入道彼但以問答為事者不亦¶
　謬乎¶
<pb:KR4d0007_WYG_005-9b>¶
佛行以怨親平等此最難事予以為其次且能逆順或¶
　義利之𩔗平等抑亦非易¶
毛俗之猛者虎弱者䑕皆觸機而䧟身止為求所食不¶
　得已此可憫也人而最靈以過貪求觸機自䧟此可¶
　責不足憫也¶
吾有二洪願其一願智眼善照了諸相如無盡燈長明¶
　長在經毗嵐風不動不㓕其一願志力能幹辦大事¶
　如金剛寳至利至堅到真實際不礙不壊混而為一¶
<pb:KR4d0007_WYG_005-10a>¶
　守而勿失¶
予自得一法强名曰三合應天機法門三者謂心息音¶
　也其初先見圎覺經注中有八字云心息相依息調¶
　心净予以為此正是禪那入道之門遂引别書加乎¶
　演潤重其事也心字引莊子云至人之心若鑑取其¶
　寂而照不將迎於物息字又引莊子云真人之息以¶
　踵取其深而細從根本中來其後耳中甞聞妙音殊¶
　勝不可名状正是觀音入流之處又契莊子云無聲¶
<pb:KR4d0007_WYG_005-10b>¶
　之中獨聞和焉每當日暝宴坐心息相依之際而其¶
　妙音清逺聽之而凝湛融怡有以見天然妙吉&KR1444;助¶
　其樂欲三者相合所以激勵讃歎形於文言多矣此¶
　則予之自知貴者也¶
空五藴度一切苦厄奉三寳成一切妙德若能究觀洞¶
　曉馴致㝠符學道之人更有何事¶
予自作五言四句名曰具足觀修訣云三空一不空悟¶
　入勢孤雄得道加殊稱超天自在公因而自觧之云¶
<pb:KR4d0007_WYG_005-11a>¶
　三空謂名也身也情也觀此三者外則自外而及内¶
　内則自親而及疏種種因縁終畢歸空此是三空唯¶
　一真空則至精無形大無不包細無不入古今不能¶
　窮此是一不空若能先覺悟是觀也後順入是修也¶
　而又竒特勇猛得道必矣超出人天而造化不能拘¶
　目曰自在公此非戯論¶
白公有詩句云富貴亦有苦苦在心危憂貧賤亦有樂¶
　樂在身自由又有詩句云閒傾三数酌醉詠十餘聲¶
<pb:KR4d0007_WYG_005-11b>¶
　便是羲皇代先從心太平予因省已而言之爰以引¶
　年致政闔扉燕居雖非富貴亦非貧賤月尸優禄無¶
　&KR0008;掌之事可以言身自由也日養天和獲逍遥之樂¶
　可以言心太平也二者備矣何以加焉由是較量不¶
　譲白公之所得何况慶幸有餘也¶
予以退居佚老得三無三有合為六幸矣於族無饑寒¶
　之憂一幸也於心無營欲之事二幸也於時無勢利¶
　之交三幸也於已有夀康之福四幸也於後有肯堂¶
<pb:KR4d0007_WYG_005-12a>¶
　之緒五幸也於道有悟入之門六幸也此六者幸何¶
　樂如之¶
予覽唐詩人張蠙送南海僧逰蜀詩云真修絶故鄕一¶
　衲度暄凉此世能先覺他生豈再忘因見真修之理¶
　不拘處所又喜縁熟必無他虞次覽周賀贈四門蘭¶
　若寂禪師詩云夕雨生眠興禪心少話端信有之矣¶
　夫吉人猶寡辭而况真禪子固無逰談戯論矣¶
唐賢杜牧集有登池州九峰樓寄張祜詩其句云&KR0703;在¶
<pb:KR4d0007_WYG_005-12b>¶
　眼前長不見道非身外更何求予因思之此兩句比¶
　𩔗佛書中衣珠之意有何差别圎智之人自能和㑹¶
覺妄遣情明真指體安心入道此六次第吾當分門屬¶
　𩔗集為一書以備已之詳覽¶
善入無為名曰先生即佛也能體純素名曰真人即仙¶
　也外争像教不亦踈乎¶
唐白氏詩中頗有遣懐之作故近道之人率多愛之予¶
　友李公維録出其詩名曰飬恬集予亦如之名曰助¶
<pb:KR4d0007_WYG_005-13a>¶
　道詞語盖於經教法門用此彌縫其闕而直截曉悟¶
　於人也予記其有詩云此身是外物何足苦憂愛又¶
　有句云已共身心要約定窮通生死不驚忙夫如是¶
　則身外悠悠不合意事何用介懐¶
世間之事有極力而求者有不可求者由人而不由己¶
　故也人多固必而求之出世之事極力而必可求由¶
　己不由人故也而罕有固必而求之者人之大迷也¶
　如此若有迷中忽悟則疾如反掌¶
<pb:KR4d0007_WYG_005-13b>¶
予諦觀三寳之義止在乎心夫佛者覺之義也有出世¶
　之智而能覺悟真理覺即佛也法者行之義也於其¶
　覺悟之中而見種種浄妙之行行即法也僧者和合¶
　之義也能以覺悟之心和合浄妙之行和合即僧也¶
　此説最為精要若不知根源而外取名相者中智以¶
　下逐末之人也此則非予自矜伐顧其理難奪之也¶
内聽凄鏘之妙音順恊融怡之賞心堅凝浸深無容念¶
　侵勝於天賜之黄金我惜餘年而日尋¶
<pb:KR4d0007_WYG_005-14a>¶
照見五藴皆空可破妄情矣能令一念相應可辦大事¶
　矣若於身外詢求此則悠悠悠悠¶
楞嚴經中説三無漏學謂戒定慧也予自謂於戒定得¶
　百一於慧得百二何謂也憶念我昔将及縱心之年¶
　知非改過之外特立一法以辦所作且以間日食素¶
　仍於旦旦焚修善禱有暇則時習宴坐逮今越十稔¶
　矣此是於戒定得百分之一而於弄翰之間多住佛¶
　事常立言以自勗致力加倍此是於慧得百分之二¶
<pb:KR4d0007_WYG_005-14b>¶
　今已宻邇大耋而乃加以晝課般若心經外凡諸觸¶
　境情氣之不順者力習制禦以濟乎戒夜増数息觀¶
　門復随時随分不計多少專切寕心以濟乎定庶乎¶
　三學之稍均耳雖未能卓然殊絶然而區區之心務¶
　在宿植善根也如此¶
宵征縁崖不覺落瞽者吹火不覺着昧懵則貪冒窮極¶
　則變㓕失慮奄及亦復如是¶
夫般若經云心住為如吾因自思年漸老矣宜乎不以¶
<pb:KR4d0007_WYG_005-15a>¶
　情意之苦樂不限時景之少多不擇處所之喧静常¶
　湏随分學其心住而已何以故據湼槃經所説大意¶
　一切衆生皆有念心發心念念生滅相續不㫁亦名¶
　修道此經又有説云智者言出息入息之頃我當於¶
　中精勤修道又㐮陽龎居士詩云世人重珍寳我貴¶
　刹那静金多亂人心静見真如性以此参詳則知随¶
　分住心不失真修之理¶
吾好以無師智分别諸法相忽然得意自立小大二寂¶
<pb:KR4d0007_WYG_005-15b>¶
　照之説其一小寂照謂學道之初階常湏寂静其心¶
　照了於理入菩薩境界也其一大寂照成功之極致¶
　而能圎寂普照入佛境界也¶
圎覺經注云心息相依息調心净荘子云無聲之中獨¶
　聞和焉二者不可致詰伊予混而為一守而勿失退¶
　藏於宻¶
予之宿志求慶幸之大者三也已遂者二而未遂者一¶
　何謂也老年致政今生悟道若合符契此二者已遂¶
<pb:KR4d0007_WYG_005-16a>¶
　也萬事前知如指諸掌此一者未遂耳¶
吾愛習定慧久矣以晚年故切務増修今不擇時景處¶
　所且於生㓕心中就少頃即静念以為不生滅之心¶
　且於虚空法中就随時無盡意而究不虚空之法不¶
　問獲果如何但自致力而已¶
心之日用莫先乎智止令防一身效一官而不能者尚¶
　多何况周萬物照五藴度一切苦厄不亦難乎哉不¶
　亦難乎哉¶
<pb:KR4d0007_WYG_005-16b>¶
學道之人初入三净境(先净/三業)次歴四禪天終復一真法界¶
　此乃得道之臻極者也¶
唐詩人有詩云終日昬昬醉夢間忽聞春盡强登山因¶
　過竹院逄僧話又得浮生半日閑又有詩云南随越¶
　鳥北燕鴻松月三年别逺公無限心中不平事一宵¶
　清話又成空且夫半日一宵接僧談成法藥猶得遂¶
　閒情平宿憾而况予今退居佚老獲終身之閒日覽¶
　佛書道書耽味古聖賢要妙之語其為適恱也何如¶
<pb:KR4d0007_WYG_005-17a>¶
　哉¶
予愛般若心經其中語意有云照見五藴空能除一切¶
　苦此語意以理遣情足矣又愛𤣥聖蘧廬篇中語意¶
　有云身心俱不動為求無上道此語意存誠入道足¶
　矣¶
予自演述德行道共三字之意而日用之其初以德者¶
　得也凡一切法善自得於心者而為己德其次以行¶
　者行也既得善法而自行之其終以道者導也不止¶
<pb:KR4d0007_WYG_005-17b>¶
　獨善於已而復開道於人以成兼濟之利爾¶
予詳求其貪字之義釋名曰貪探也探入他分因而思¶
　之盖表踰涯而取爾凡人以手探取穴中之物謂之¶
　探此乃見利忘害者也故吳吕蒙有言曰不探虎穴¶
　安得虎子夫如是則探虎穴者不畏乳虎之暴怒探¶
　龍頷者不畏睡龍之忽寤儒書有云君子居易以俟¶
　命小人行險以徼幸盖謂此也佛書又云種種貪欲¶
　故有輪回是知貪欲之弊於有騐法中見有騐之禍¶
<pb:KR4d0007_WYG_005-18a>¶
　敗於無窮法中入無窮之循環此理深逺要切古聖¶
　人垂訓多矣若非中智以上未可與之䡖議焉法門¶
　名義過患品貪在三毒之首夫古賢有以不貪為寳¶
　者其意可知也¶
老夫耄矣急於勝進方便自立一法名曰近事三學何¶
　謂也力行朝課積習夜坐俾無大過是也夫焚誦肅¶
　容力行朝課此近乎戒恬宴攝心積習夜坐此近乎¶
　定采述修身俾無大過此近乎慧三者不廢可以入¶
<pb:KR4d0007_WYG_005-18b>¶
　道¶
三菩提者經䟽中有解釋云三為正也菩提為覺也已¶
　謂佛法為正覺矣予詳教文别得新意亦可名曰三¶
　菩提有説三品菩提謂聲聞菩提小乘也辟支菩提¶
　中乘也佛菩提大乘也唯佛菩提為無上菩提二乘¶
　不及故有語云唯有佛菩提是真歸伏處¶
因習定希凝寂忽見神光睒爍可曰定光佛因内觀存¶
　照了常聞妙音清徹可曰觀音佛體有大小理無差¶
<pb:KR4d0007_WYG_005-19a>¶
　殊雖知强名亦非戯論¶
辦戎事之大大将也有多多方略以御師師和而戰必¶
　克辦佛事之大大士也有種種方便以御意意正而¶
　道必勝非尚屬辭是為求理¶
我願生生世世作居士身學菩薩行不求報不取相不¶
　退轉自然而然而已¶
至人學道先須得天錫大明智則於虚幻中無挂礙次¶
　湏得天資勇進力則於真妙中到源底此得非常得¶
<pb:KR4d0007_WYG_005-19b>¶
　此説不可説¶
白樂天有詞句云靖節先生樽長空廣文先生飯不足¶
　噫予今陶融太和如飲醇酎自以為不空樽大雅杯¶
　耽味道腴如享太牢自以為法喜食甘露飲去彼取¶
　此既醉又飽沛然充足其如予何¶
予甞作三言自曉存心訣云心息音混融深智先覺念¶
　無侵随辦及即温尋用此法存於心此八句予自了¶
　知言簡意偹而興猶未已推而演之云此法正念圎¶
<pb:KR4d0007_WYG_005-20a>¶
　覺經中圎覺菩薩所學禪那法門又合楞嚴經中觀¶
　音菩薩所學圎照法門合二法門有三清妙其一謂¶
　心之清妙也成恬愉其二謂息之清妙也入深細其¶
　三謂音之清妙也發聰瞻恊用三法而進於道惬心¶
　至當自以為禪師法要無有出其右者奉為祕印乃¶
　目之曰清妙三和合入流三昧¶
予以晚年内習期乎若坐若卧務安其心或黙或語不¶
　離於道亦不求應任彼自然¶
<pb:KR4d0007_WYG_005-20b>¶
出世之法不知之者固無筭萬有一知而人多無㫁予¶
　謂敏識之士無知則已茍能知之安可自棄何不果¶
　㫁而行之哉此法比世間法何者為急且夫人之情¶
　累自古而然有何窮極有何利益終畢了不相干是¶
　以唐圭峰宻禪師直示學人方便尤為親切嘗云種¶
　種念慮皆如幻化影像皆是他縁靈靈一心如鑑之¶
　明未曽不照斯為真我誰能勞神而憂他妄縁乎已¶
　曽千萬億刼妄憂之終有何益非惟無益仍展轉招¶
<pb:KR4d0007_WYG_005-21a>¶
　於妄苦予謂古德訓導懇切無出於師予當佩服遵¶
　守以為祕印勇猛精進脫落癡㝠之網羅爾¶
歴觀内典章句頌歎佛之功德有云善入無為有云善¶
　入空寂有云能善分别諸法相於第一義而不動但¶
　詳語意可見佛心噫學禪之人何必湏問傳言比丘¶
　躡其陳迹徒以法為戯論耶¶
煩惱障無損於菩提心譬如日月翳於烟雲中而日月¶
　必無損也珠玉落於泥滓中珠玉無損亦如之爾莫¶
<pb:KR4d0007_WYG_005-21b>¶
　管煩惱障但存菩提心¶
予謂此法藏碎金録有如聚畜百藥随方而用種種之¶
　疾而治之也¶
予所録碎金之一内有六句語云不怕念起唯恐覺遲¶
　覺速止速二妙相宜知非改過蘧顔可師予今擬之¶
　復為六句之語語或宗經意唯克己其語云不怕忿¶
　生却貴懲速懲勝忿平轉禍為福明明佛子智以自¶
　牧¶
<pb:KR4d0007_WYG_005-22a>¶
無念為宗法之樞要不住於相然後臻極上智學人必¶
　知理也¶
維摩經云菩薩示行瞋恚於諸衆生無有恚門又云示¶
　行瞋恚而常慈忍予因自思時或禁諸違慢不能無¶
　忿怒而乘勢暴發既而悔之本非殘忍今詳經㫖亦¶
　可除疑悔之益也¶
經又云示行諸煩惱而心常清浄又云當知一切煩惱¶
　為如來種譬如不下巨海終不得無價寳珠如是不¶
<pb:KR4d0007_WYG_005-22b>¶
　入煩惱大海則不能得一切智寳予因参詳法意獨¶
　㫁斯事以為智人不當厭煩惱夫有煩惱鍜鍊則必¶
　憤悱䇿發菩提心也若以如意優足則慣習驕恣䧟¶
　於怠惰失菩提心也¶
因覽維摩經不二法門品妙臂菩薩云觀心相空如幻¶
　化予自得新意法門夫内觀心相空如幻化外觀世¶
　縁亦空如幻化既見内外之事俱非真的誰能堅執¶
　以為挂礙¶
<pb:KR4d0007_WYG_005-23a>¶
經又云浄觧菩薩曰有為無為為二若離一切数則心¶
　如虚空以清浄慧無所閡者是為入不二法門予今¶
　和㑹諸經大意而裁决之夫真性之外一切妄情皆¶
　為塵垢若能悟心宜空虚無容一塵坌汙即是清浄¶
　慧也既能發之以清浄之慧便能應之以清浄之行¶
　此則妙道具足貫統諸法不煩多學也¶
諦思經教中有二法除過去不復言而見在未來皆為¶
　妙用其一曰無生法忍未有不復有凝寂還真空此¶
<pb:KR4d0007_WYG_005-23b>¶
　未來也又一曰無礙法門在有即為無圎融得自在¶
　此見在也智者當自了知吾不能曲而暢之耳¶
夫洞曉無明是障蔽者此謂之明若取相於明則復䧟¶
　於無明非上智孰能知之¶
予觀白氏詩凡有惬心之理者每好依據而沿革之徃¶
　徃得新意以自規耳白氏詩中有題目云遣懐其詩¶
　七言四韻予今擬其語句聊加變易入於别韻前四¶
　句依&KR0199;意述時景之迅遷後四句立新意述世態之¶
<pb:KR4d0007_WYG_005-24a>¶
　不一而終篇亦㫁之以不驚也白氏詩云羲和走馭¶
　趂年光不許人間日月長遂使四時都似電争教兩¶
　鬂不成霜榮銷枯去無非命壯盡衰來亦是常巳共¶
　身心要約定窮通生死不驚忙予擬之而作詩云羲¶
　和走馭趂年華不許人間嵗月賖春正艶陽春即老¶
　日方停午日還斜時情莫測深如海世事難齊亂似¶
　麻已共身心要約定古今如此勿驚嗟¶
真人能體純素如來善入空寂此二者俱為妙道但其¶
<pb:KR4d0007_WYG_005-24b>¶
　理有淺深耳知者當自知之也¶
予自㣲細揣摩晚節薫修馴致厥功之状生觀慧滋多¶
　結善縁漸熟而其久來習氣未盡除新持定力未全¶
　固憂喜戰酣覺喜勢差勝耳唯妙境深處則未能知¶
　之也¶
人所好者虚名客氣冗具羡財予所好者心印衣珠真¶
　乘寳所各從所好而不相知¶
白氏有詩句云華簮與髙盖復在外物外入莊子宗㫖¶
<pb:KR4d0007_WYG_005-25a>¶
　以軒冕為得志而喪已失性者謂之倒置之民予歴¶
　觀羣&KR0208;軒冕之外更加五欲樂具重複冗飾伐徳禍¶
　深而不悟者又何如哉¶
凡夫住有為小乘住無為大乘俱不住上乘¶
維摩經云菩薩深發一切智心而不忽忘注云什曰志¶
　求佛道其心深固譬如種𣗳根深難㧞故歴刼愈明¶
　不暫失也予因覽此而喜誓将秉心内習堅久不退¶
　後身縁熟必成勝果爾¶
<pb:KR4d0007_WYG_005-25b>¶
人心計我我所無不太甚而不當但思為巳有不悟終¶
　畢非巳有不思為巳用不思巳用是巳有可哂可憫¶
　今畧記大端誓将敷演以為法利¶
白氏有詩句云是非都付夢語嘿不妨禪予愛此語惬¶
　心精當因而叙述其意云是非都付夢南華真人指¶
　歸也語嘿不妨禪竺乾先生指歸也和㑹發明西鄂¶
　居士指歸也導揚推演出於深衷勿誚僣差庶㡬有¶
　補¶
<pb:KR4d0007_WYG_005-26a>¶
維摩經説菩薩不住無為不盡有為予申其意若住無¶
　為則功德不具若捨有為則智慧不具¶
予詳佛書如字之義經論中各有所解大約意同然未¶
　有能和㑹直説令人易曉予今發明如之本體是真¶
　性均一之義至人依理學法令其性合於理理合於¶
　性同於本體故曰如如不動此兩如字上䡖下重謂¶
　其心之所學如其本如之理¶
維摩經云如自觀身實相觀佛亦然注云見實相法為¶
<pb:KR4d0007_WYG_005-26b>¶
　見佛也若謂巳與佛接為得見者則以巳與佛異相¶
　去逺矣予謂此明一真同歸也¶
吾今直截用三無漏學依次對治三毒以戒治貪禁貪¶
　心令不生以定治嗔鎮嗔心令不起以慧治癡曉癡¶
　心令不執¶
吾又倒用此三學為修道次第以慧觀為見道智以定¶
　力為入道功以戒條為助道品勢當然也¶
維摩經云同真際等法性不可稱不可量予詳大意謂¶
<pb:KR4d0007_WYG_005-27a>¶
　佛之虚妙也如此¶
人性緩急各有所禀予以觸境而動&KR1941;然厲聲雖未能¶
　頓除且随時而覺今立一法應用對治比之電光谷¶
　響既過即止勿使留礙豁然自規¶
予今獨㫁自立三師維摩經中所言柔順忍立之為戒¶
　師楞嚴經中所言不動尊立之為定師寳積經中所¶
　言自然智立之為慧師¶
我發二願夫維摩經中所言&KR0462;句文飾之事此世間之¶
<pb:KR4d0007_WYG_005-27b>¶
　事也我願外順從權寳積經中所言清澄㣲妙之法¶
　此出世之法也我願内修致力¶
予晚學權輿安於所習習其心清也樂其所欲欲其靈¶
　澈也自强名曰初安樂行¶
教文有言云在家而出家吾今在家而山居嘗讀圎覺¶
　經愛宴坐静室此外室也讀荘子愛虚室生白此内¶
　室也此吾外内二室豈譲嵩山太室少室乎¶
天聖六年十二月十五日夜予於夢中琢磨律詩對屬¶
<pb:KR4d0007_WYG_005-28a>¶
　盖以宿好該渉而然也偶成七言兩句云芃芃麥壠¶
　驚翬起灼灼桃園舞蝶來既寤尋思獨㫁其理夫如¶
　是彫章&KR0866;句縁情合意猶能入夢而常存則知其妙¶
　道天機貫心逹性固當經刼而無失因之竊喜必續¶
　勝縁¶
有念無覺凡人境界有念有覺賢人境界無念有覺聖¶
　人境界無念有覺臻極者上上聖人境界智者可了¶
　知説則難為説¶
<pb:KR4d0007_WYG_005-28b>¶
天聖六年十二月十七日夜夢獨㸔書䇿其中見有義¶
　兎兩字因而節出予記憶大意謂乎渉獵文史得其¶
　義理有如獲兎而歸也寤而思之此乃宿學性習浸¶
　久浸益豈非根深縁熟為來生張本必無差别而枉¶
　入諸&KR0208;所以竊喜逾多也¶
酉陽&KR0462;俎云竹六十年一易根易根則結實楛死予昔¶
　於真宗朝同修太祖太宗國史時中書首㕔虚位而¶
　史官奉詔就此㕔位中畢集修撰予&KR0199;日巳曽見㕔¶
<pb:KR4d0007_WYG_005-29a>¶
　後有藂竹碧潤尤盛至修史時當大中祥符六年秋¶
　九月此竹結實如粳米粒其後竹乃枯裂親見盡除¶
　之付庖人為薪又聞京中諸處竹皆如此因知前言¶
　不謬信乎物必有数也¶
荷澤法門唯以無念為宗又曰樂天詩云唯吟一句偈¶
　無念是無生噫無念之理至矣哉大約人之憂悲苦¶
　惱及一切種種之情皆屬縁念所攝學人若能知其¶
　至簡至當之法以照了智見五藴皆空之後以揔持¶
<pb:KR4d0007_WYG_005-29b>¶
　力到一念不生之時智力相資久而不退當自覺知¶
　此外無法可及也¶
圎覺道塲修證儀中有偈句云無累無所欲是名真湼¶
　槃又有句云数息在静定是名頭陁行予詳句意最¶
　為勝進之法¶
李白廬山東林寺夜懐詩云我㝷青蓮宇獨徃謝城闕¶
　霜清東林鐘水白虎溪月天香生虚空天樂鳴不歇¶
　宴坐寂不動大千入毫髮湛然㝠真心曠刼㫁出没¶
<pb:KR4d0007_WYG_005-30a>¶
　又貫休山居詩云自古浮華能㡬㡬逝波終日去滔¶
　滔漢王廢苑生秋草吳主&KR0189;宮入夜濤滿屋黄金機¶
　不息一頭白髪氣猶髙豈知知足金仙子霞外天香¶
　滿毳&KR0129;予因思静勝境中當有自然清氣名曰天香¶
　自然清音名曰天樂予故以所聞靈響自為天簧亦¶
　取天&KR0284;之義此盖唯變所適不可致詰也¶
鋭意鉤深每得無師之智强力致逺遂&KR0111;進道之勞人¶
　固不知我亦難説¶
<pb:KR4d0007_WYG_005-30b>¶
白樂天有詩云此身不欲全強健全健多生人我心又¶
　于良史有詩云僻居人事少多病道心生是知體中¶
　㣲苦未可心情不足¶
吾自得三天之法可對治三毒之病而廻其次第也存¶
　天真之性常自知其明可以去癡飬天和之氣常自¶
　知其平可以去嗔樂天均之分常自知其足可以去¶
　貪用此三法去彼三病其為親切如羿基之射中的¶
　也習之初者則甚難久而精熟自然漸易¶
<pb:KR4d0007_WYG_005-31a>¶
萬物自萬物兩儀中空虚本無礙萬念自萬念一心中¶
　空虚亦無礙深悟入者智力第一¶
儒書生而知之者即今之頓也佛書云宿殖德本者云¶
　歴刼之漸也頓漸之理智圎自曉¶
予覧太平廣記第一百七十六噐量事𩔗引國史異纂¶
　云盧尚書承慶總章初考内外官有一官督運遭風¶
　失米盧考之三監運損粮考中下其人容止自若無¶
　一言而退盧重其雅量改注曰非力所及考中中既¶
<pb:KR4d0007_WYG_005-31b>¶
　無喜容亦無愧詞又改曰寵辱不驚考中上予既重¶
　此人雅量又重承慶藻鑑故録之¶
凡夫心量不出情塵小乘心量不出法塵大乘上乗出¶
　塵彌逺¶
予甞諦觀而直説文殊是見理周圎之妙智普賢是契¶
　理周圎之妙行合而為一強名曰毘盧遮那¶
予詳普眼謂明一切智普賢謂具一切行是也¶
金剛三昧經云心不幻化則無所見予謂一氣生萬物¶
<pb:KR4d0007_WYG_005-32a>¶
　即幻化也一真生萬靈亦幻化也一心生萬念亦幻¶
　化也一一知空有何罣礙¶
以無思之心合無物之音随時随處逾久逾深獨為法¶
　樂不在禪林¶
予覽太平廣記第一百八十引摭言云費冠卿元和二¶
　年及第以禄不及親永懐㒺極之念遂隠於池陽九¶
　華山長慶中殿中侍御史李行修舉冠卿孝節拜右¶
　拾遺制曰前進士費冠卿甞與計偕以文中第禄不¶
<pb:KR4d0007_WYG_005-32b>¶
　及於榮飬恨每積於永懐遂乃屏身丘園絶跡仕進¶
　守其至性十有五年峻節無朋清飈自逺夫旌孝行¶
　舉逸人所以厚風俗而敦名教也宜承髙奨以儆薄¶
　夫擢叅近侍之榮載佇移忠之効可右拾遺冠卿竟¶
　不應徵命予重費冠卿之思孝李行修之知人唐室¶
　之善敦風唐賢之能演誥四美具矣有補清談采而¶
　書之式資汎覽¶
予好擬諸文句以為法樂周易乾卦文言曰雲從龍風¶
<pb:KR4d0007_WYG_005-33a>¶
　從虎聖人作而萬物覩予擬之而為文句曰動為慧¶
　静為定妙用成而百祥應唐權文公二踈賛曰静專¶
　動直惟乾之徳酌用不窮君子中庸予又擬之為文¶
　句曰定堅慧正惟佛之性酌用不窮佛子深功¶
美服厚味非寡欲之宜草衣木食非飬老之具得其中¶
　者何樂如之¶
我知三静關進道之權輿我知四禪天人佛之境界唯¶
　當日省心自到深深處¶
<pb:KR4d0007_WYG_005-33b>¶
道勝之智日用新福㑹之因天奨偹唯兹樂欲為吾願¶
　王¶
儒書中所云子絶四吾能和㑹裁决入於二教之理無¶
　意無我合於道書中所云不宰宗㫖無固無必合於¶
　佛書中所云無礙法門¶
有客謂予曰近知一隂陽家流深於三命之學可能召¶
　而問之乎予對曰予自别得三命之理不随俗也常¶
　以為自然之分謂之天命樂天不憂謂之知命推理¶
<pb:KR4d0007_WYG_005-34a>¶
　安常謂之委命三者偹矣一以貫之不能逆計未來¶
　妄分憂喜復何問哉客既笑且愧唯唯而退¶
　　　　凡一百二十三章¶
　¶
　¶
　¶
　¶
　¶
<pb:KR4d0007_WYG_005-34b>¶
　¶
　¶
　¶
　¶
　¶
　¶
　¶
　法藏碎金録卷五¶
